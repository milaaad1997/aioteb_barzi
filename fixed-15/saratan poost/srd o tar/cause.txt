1.اشعه ماورای بنفش:اشعه ماورای بنفش (UV) که در پرتوهای نور خورشید و نیز چراغ های مورد استفاده در تخت های برنزه وجود دارد، بیشترین آسیب را به DNA سلول های پوست وارد می سازد. با این حال این موضوع قادر به توجیه پیدایش سرطان در نقاطی که معمولاً در معرض تابش خورشید قرار نمی گیرند، نیست. این امر نشان می دهد که عوامل دیگری نظیر قرار گرفتن در معرض مواد سمی یا شرایطی که منجر به تضعیف سیستم ایمنی بدن می شوند، ممکن است خطر ابتلا به سرطان پوست را افزایش دهند.

 2.پوست روشن:هر کسی، صرف نظر رنگ پوستی که دارد، ممکن است به سرطان پوست مبتلا شود. با این حال با توجه به نقش حفاظتی رنگدانه (ملانین) در برابر اشعه UV، در صورت کمتر بودن میزان ملانین، امکان آسیب دیدن پوست بیشتر است. افرادی با موهای بلوند یا قرمز و چشم هایی روشن که پوستشان به آسانی آفتاب سوخته گشته و لکه دار می شود، در مقایسه با افرادی با پوست تیره، با احتمال بیشتری به سرطان پوست مبتلا می شوند.

 3.سابقه آفتاب سوختگی:داشتن سابقه تاول در اثر آفتاب سوختگی در دوران کودکی یا نوجوانی، احتمال ابتلای شخص به سرطان پوست در بزرگسالی را افزایش می دهد. آفتاب سوختگی در دوران بزرگسالی نیز یکی از ریسک فاکتورهای سرطان پوست است.

4.زیاد قرارگرفتن در معرض آفتاب:قرار گرفتن طولانی مدت در زیر آفتاب، بخصوص بدون ضدآفتاب و لباس محافظ، ممکن است منجر به ایجاد سرطان پوست شود. برنزه کردن پوست از طریق تخت ها و لامپ های برنزه کننده نیز ریسک ابتلا به سرطان پوست را افزایش می دهد. برنزه شدن، پاسخ پوست آسیب دیده شما در برابر مقادیر بالای اشعه UV است.

 5.زندگی در مناطق مرتفع یا آفتابی:افرادی که در آب و هوای گرم و آفتابی زندگی می کنند، در مقایسه با افرادی که در مکان های خنک تری زندگی می کنند، بیشتر در معرض نور خورشید قرار دارند. در صورت زندگی در ارتفاعات نیز به دلیل قوی تر بودن توان پرتوهای خورشید، در معرض اشعه بیشتری قرار می گیرید.

 6.خال های غیر طبیعی:در صورت داشتن خال های غیر طبیعی دیسپلاستیک، یا داشتن تعداد زیادی خال، در معرض خطر ابتلا به سرطان پوست هستید. خال های دیسپلاستیک- که ظاهری غیرمعمول داشته و غالباً بزرگتر از خال های نرمال هستند- در مقایسه با خال های دیگر، به احتمال بیشتری سرطانی خواهند شد. اگر در گذشته خال های غیرطبیعی داشته اید، جهت کسب اطلاع از تغییر اتشان، به طور منظم آن ها را بررسی کنید.

 7.ضایعات پوستی پیش سرطانی:داشتن ضایعات پوستی کراتوز اکتینیک، خطر ابتلا به سرطان پوست را افزایش می دهد. این ضایعات پوستی پیش سرطانی، معمولاً به شکل لکه هایی سفت و پوسته-پوسته مشاهده می شوند و رنگ آن ها از قهوه ای تا صورتی تیره متغیر است. این ضایعات، عمدتاً در صورت و دست های افرادی مشاهده می شود که پوست روشنی داشته و این پوست، در اثر تابش آفتاب آسیب دیده است.

8.سابقه خانوادگی ابتلا به سرطان پوست:اگر والدین یا یکی از خواهرها یا برادرهایتان مبتلا به سرطان پوست بوده باشد، احتمال ابتلای شما به این بیماری بالاست.

9.سابقه ابتلا به سرطان پوست:اگر در گذشته به سرطان پوست مبتلا بوده اید، احتمال آن وجود دارد که مجدداً به آن مبتلا شوید.

10.سیستم ایمنی ضعیف:افرادی که سیستم ایمنی ضعیفی دارند، نظیر افراد مبتلا به ایدز/HIV و نیز افرادی که برای دریافت عضو پیوندی، از داروهای سرکوب کننده سیستم ایمنی استفاده می کنند، با احتمال بیشتری به سرطان پوست مبتلا خواهند شد.

11.قرارگرفتن در معرض تشعشعات:افرادی که جهت درمان بیماری های پوستی نظیر اگزما و آکنه، تحت پرتودرمانی قرار گرفته اند، با احتمال بیشتری به سرطان پوست، خصوصاً کارسینوم سلول های قاعده ای مبتلا خواهند شد.

12.قرار گرفتن در معرض بعضی مواد مخصوص:تماس با برخی مواد خاص مانند آرسنیک ممکن است خطر ابتلا به سرطان پوست را افزایش دهد.